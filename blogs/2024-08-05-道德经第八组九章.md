---
Title: 道德经第八组九章
Date: 2024-08-05
Author: lip
Tags: [道德经]
---

# 道德经第八组九章

### 第64章
```
其安易持, 其未兆易谋. 其脆易判, 其微易散. 为之于未有, 治之于未乱.
合抱之木, 生于毫末; 九层之台, 起于垒土; 千里之行, 始于足下.
为者败之, 执者失之. 是以圣人无为故无败, 无执故无失.
民之从事, 常于几成而败之. 慎终如始, 则无败事.
是以圣人欲不欲, 不贵难得之货; 学不学, 复众人之所过, 以辅万物之自然而不敢为.
```

### 第65章
```
古之善为道者, 非以明民, 将以愚之.
民之难治, 以其智多. 故以智治国, 国之贼; 不以智治国, 国之福.
知此两者乃稽式. 常知稽式, 是谓玄德.
玄德深矣, 远矣, 与物反矣, 然后乃至大顺.
```

### 第66章
```
江海所以能为百谷王者, 以其善下之, 故能为百谷王.
是以圣人欲上民, 必以言下之. 欲先民, 必以身后之.
是以圣人处上而民不重, 处前而民不害. 是以天下乐推而不厌.
以其不争, 故天下莫能与之争.
```

### 第67章
```
[天下皆谓我: 道大, 似不肖. 夫唯大, 故似不肖. 若肖, 久矣其细也夫!]
我有三宝, 持而保之. 一曰慈, 二曰俭, 三曰不敢为天下先.
慈故能勇; 俭故能广; 不敢为天下先, 故能成器长.
今舍慈且勇; 舍俭且广; 舍后且先; 死矣!
夫慈, 以战则胜, 以守则固. 天将救之, 以慈卫之.
```

### 第68章
```
善为士者, 不武; 善战者, 不怒; 善胜敌者, 不斗; 善用人者, 为之下.
是谓不争之德, 是谓用人, 是谓配天, 古之极也.
```

### 第69章
```
用兵有言: 吾不敢为主, 而为客; 不敢进寸, 而退尺.
是谓行无行; 攘无臂; 扔无敌; 执无兵.
祸莫大于轻敌, 轻敌几丧吾宝.
故抗兵相若, 哀者胜矣.
```

### 第70章
```
吾言甚易知, 甚易行. 天下莫能知, 莫能行.
言有宗, 事有君. 夫唯无知, 是以不知我.
知我者希, 则我者贵. 是以圣人被褐而怀玉.
```

### 第71章
```
知不知, 上矣; 不知知, 病也.
圣人不病, 以其病病. 夫唯病病, 是以不病.
```

### 第72章
```
民不畏威, 则大威至.
无狭其所居, 无厌其所生. 夫唯不厌, 是以不厌.
是以圣人自知不自现; 自爱不自贵. 故去彼取此.
```
